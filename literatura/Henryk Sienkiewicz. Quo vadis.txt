Głównymi bohaterami „Quo vadis” jest Markus Winicjusz i Ligia Kallina. Winicjusz zakochuje się w Ligii od pierwszego wejrzenia, z czego zwierza się swojemu wujowi Petroniuszowi, który próbuje pomóc siostrzeńcowi w zdobyciu dziewczyny. Namawia Nerona, którego jest ulubieńcem, aby wydał rozkaz wydania jej na Palatyn, jako zakładniczkę Rzymu. Ligia trafia do pałacu pod opiekę Akte, z którą idzie na pierwszą ucztę. Winicjusz wie, że dziewczyna trafi do niego za parę dni. W trakcie uczty pozwala sobie na zbyt wiele, dlatego Ursus staje w obronie dziewczyny. Ligia jest chrześcijanką i nie chce być nałożnicą Winicjusza, dlatego ucieka z pomocą Ursusa. Winicjusz nie daje za wygraną. Z pomocą Chilona rozpoczyna poszukiwania ukochanej. Kiedy poznaje miejsce jej zamieszkania, próbuje ją porwać wraz z gladiatorem Krotonem, którego zabija Ursus. Winicjusz zostaje ranny, trafia pod opiekę chrześcijan i obiecuje nie gnębić już Ligii. Obserwuje naukę chrześcijan i poznaje Piotra Apostoła i Pawła z Tarsu. Z czasem między Winicjuszem i Ligią rodzi się uczucie, przed którym bogobojna dziewczyna próbuje uciec. Zdrowy Winicjusz wraca do domu i tęskni za Ligią. Krótki romans z Chryzotemis nie przynosi mu ulgi. Petroniusz wraca z Neronem z długiej podróży, a Tygellin organizuje ucztę pełną przepychu i rozpusty, w trakcie której Markus nie potrafi korzystać z tamtejszych uciech, odrzucając nawet nieświadomie zaloty Poppei. Wreszcie Winicjusz dowiaduje się znów od Chilona, gdzie tym razem mieszka ukochana, postanawia prosić o błogosławieństwo Piotra. Obiecuje zostać chrześcijaninem i chce poślubić Ligię. Na wyjazd z Neronem i jego dworem do Ancjum zabiera Pawła, który ma mu opowiadać o naukach Chrystusa. W końcu Winicjusz przyjmuje chrzest. Nieoczekiwanie nadchodzi jednak wiadomość o pożarze Rzymu. Winicjusz rusza do Rzymu na ratunek Ligii, ale nie od razu ją znajduje. W końcu są bezpieczni. Orientuje się, że za pożarem Rzymu stoi rozkaz cezara. Neron za namową Poppei i Tygiellina postanawia zrzucić winę za podpalenie Rzymu na chrześcijan i zgładzić ich ku uciesze rozgniewanych Rzymian w trakcie igrzysk. Swoją pomoc w odnalezieniu chrześcijan oferuje Chilon. W ten sposób pojmane zostają tłumy chrześcijan, a wśród nich Ligia i Ursus, Glaukus, Kryspus i inni. Winicjuszowi nie udaje się ocalić ukochanej od więzienia za żadne łapówki. Neron organizuje igrzyska z prawdziwym przepychem, a Rzymianie wręcz nie mogą się ich doczekać. Oprócz występów na arenie czekają na nich zboża i oliwa. W pierwszym dniu morduje połowę więzionych chrześcijan. Kobiety, dzieci, starców i mężczyzn ubranych w zwierzęce skóry wypędza na arenę, na której zagryzani zostają przez psy i lwy. Po posprzątaniu rozszarpanych ciał – występuje Neron ze swoją pieśnią. Kolejnego dnia chrześcijanie mordowani są w trakcie odgrywania scen z mitologii, a pozostali zostają ukrzyżowani na arenie, pomału konając. Specjalnym wydarzeniem kolejnego dnia jest spalenie niezliczonej liczby chrześcijan przywiązanych do pali, znajdujących się w ogrodach pałacowych. W trakcie tego strasznego widowiska Chilon nie wytrzymuje, zobaczywszy płonącego Glauka, błaga go o wybaczenie, po czym krzyczy do tłumu, że Rzym został podpalony przez Nerona, a nie chrześcijan. Kolejnego dnia po serii tortur nawrócony Chilon zostaje ukrzyżowany na arenie. Na koniec igrzysk przypada występ Ursusa i tura z Ligią, przywiązaną do jego grzbietu. Silny Lig zabija zwierzę, na arenę wybiega Winicjusz, biorąc Ligię w ramiona. Lud wręcz wymusza na Neronie akt łaski dla całej trójki. Uratowana Ligia pomału dochodzi do zdrowia, aż wreszcie udaje się Winicjuszowi uciec z ukochaną na Sycylię, gdzie żyją w szczęściu. Petroniusz od czasu igrzysk traci wpływy na dworze cezara i przeczuwając swój koniec, postanawia odejść na własnych warunkach. Organizuje ucztę dla przyjaciół, podczas której lekarz podcina mu żyły. Odchodzi w ramionach ukochanej Eunice, która umiera razem z nim. Piotr Apostoł za namową wiernych chce opuścić Rzym, ale zawraca po objawieniu Chrystusa. Tygellinowi udaje się pojmać Piotra i Pawła, którzy finalnie giną męczeńską śmiercią. W Rzymie lud odwraca się od Nerona, kolejne legie buntują się przeciwko władzy tyrana, aż pada wybór nowego cezara – Galby. Na Nerona, uciekającego z Rzymu czeka wyrok. Aby go uniknąć, Nero zabija się z pomocą wyzwoleńca Epafrodyta.
